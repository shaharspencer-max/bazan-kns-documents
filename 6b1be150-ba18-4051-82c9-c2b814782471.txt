
​​ועדת החוץ והביטחון קיימה היום דיון נוסף בהצעת חוק שירות ביטחון. סא"ל אביגדור דיקשטיין, רע"ן חרדים, הציג בדיון נתונים עדכניים בעניין גיוס חרדים, לפיהם עד כה התגייסו מתחילת שנתון הגיוס 1721. לגבי הוצאת הצווים, בשלישון הראשון יצאון 3,000 צווים, מתוכם 602 נמצאים במערכת, ומתוכם גויסו בפועל 113, כמו כן יש 1522 צווי 12, 856 הוכרזו כמשתמטים. בשלישון השני יצאו 7,000 צווים, התייצבו 354 מתוכם גויסו בפועל 92. יש 1096 פקודות מעצר ו370 צווי מעצר.
במסגרתו התבקשו נציגי מרכז המחקר והמידע של הכנסת להציג מיפוי תבחיני הטבות אישיות לאוכלוסייה החרדית. במסמך הוצגה  סקירה של תבחיני הטבות אישיות הניתנות בין היתר לזכאים בחברה החרדית. הטבות אישיות הינן הטבות הניתנות באופן ישיר ליחיד או למשק בית, וזאת בניגוד להטבות מוסדיות המועברות למוסדות. הטבות אישיות על פי רוב נקבעות על פי מאפיינים פרטניים של משקי הבית והפרטים, בעוד הטבות מוסדיות נקבעות על פי רוב על פי כללי תקצוב רחבים ומאפייני אוכלוסייה מצרפיים. המסמך מתמקד בהטבות אישיות, אשר בעיקרן באות לידי ביטוי בשווי כספי.
עיקרי הממצאים העולים מן הטבלה המסכמת:
- 17 מתוך 18 ההטבות הן בעלות שווי כספי ישיר;
- 7 מההטבות סווגו כהטבות אישיות-פרט, ו11- הטבות אישיות-משפחתיות;
- ב-8 מההטבות קיים מבחן הכנסה אישי או משפחתי;
- ב-10 מההטבות הנסקרות קיים תבחין אחד או יותר הקשור למצב המשפחתי של מקבל ההטבה, כדוגמת מספר ילדים, שכר ותעסוקת בני זוג;
- ב-9 מההטבות קיים תבחין "חרדי", אם כי יודגש כי מרבית ההטבות העונות על התבחין "חרדי", ניתנות גם לקבוצות אוכלוסיות ייחודיות נוספות כדוגמת עולים, ערבים, סטודנטים ועוד;
- ב4- מן ההטבות קיים תבחין רשותי, ועל פיו הזכאות נקבעת בהתאם למאפייני יישוב המגורים, אם כי למעט בהטבה אחת, ישנם תבחינים נוספים או מסלולים נוספים לצד התבחין הרשותי.
כזכור, בתקופה האחרונה קיבלה הוועדה סקירות ממשרדי הממשלה והגופים הרלבנטיים, בנוגע להטבות הניתנות על ידי כל משרד. בין הנושאים בהם קיבלה הוועדה סקירות מקיפות מהגופים השונים - הנחה בדמי הביטוח הלאומי לתלמידי ישיבות או לתלמידי מוסדות תורניים ע"י המוסד לביטוח לאומי, המנגנון בנושא "סבסוד מעונות היום" ע"י משרד העבודה ומשרד האוצר, תכניות "מחיר למשתכן" ו"מחיר מטרה" ע"י רשות מקרקעי ישראל ומשרד הבינוי והשיכון, הנחה בתשלומי ארנונה ע"י משרד הפנים ומרכז השלטון המקומי, סבסוד צהרונים וקייטנות לאחר שעות הלימודים ע"י משרד העבודה ומשרד החינוך, קבלה במסגרת העדפה מתקנת בשירות המדינה ע"י נציבות שירות המדינה ועוד.
במהלך הדיון, פנה לחברי הוועדה הרב ירמי סטביצקי, שניהל במשך שנים רבות את בית הספר הימלפרב, שעשרה מבוגריו נפלו במלחמת חרבות ברזל.
הרב סטביצקי: "אני לא אדבר על הבת שלי נועה ועל הבן שלהם זיו, שבמקום שאבא שלו ילמד אותו משניות, נועה מלמדת אותו משניות" (בעלה של בתו נועה, רס"ל ינון פליישמן ז"ל, נהרג בגבול הצפון בשבועות הראשונים למלחמה).
"אני לא אדבר על עשרת המשפחות של בית ספר הימלפרב. לא אדבר על הבן של המורה תמי שאיבד את מאור עיניו, גם בוגר בית הספר" (תמר ערמוני, מורה מיתולוגית לספרות בבית הספר, שכלה את בנה - סגן אבשלום ערמוני, בשנת 2017. בנה – רס"ן יהונתן ערמוני, נפצע קשה במהלך המלחמה בקרבות ברצועת עזה).
"לא אדבר על הרב אבי, רב בית הספר שהשאיר אחריו שמונה יתומים" (סרן במיל', הרב אבי גולדברג, נפל בקרב בדרום לבנון).
"לא אדבר על חילול השם כי נראה לי שזה ויכוח פנים דתי. גם לא אדבר על זה שלדעתי יש המון בני ישיבות שהיו שמחים להתגייס אם לא היו מפעילים נגדם  טרור פסיכולוגי, חברתי, שדכני וכספי.
זו ועדת החוץ והביטחון של מדינת ישראל, כמי שמכיר את נטל המילואים מהבן שלי והחתן שלי, אם יעבירו חוק שלא יהיו בו סנקציות אישיות, אנשים לא יסרבו, פשוט הנשים שלהן לא יתנו להם להגיע. אם עולם כמנהגו ינהג, אתם מפקירים את הביטחון של מדינת ישראל. לא כי אלה אנשים שלא רוצים לשרת, מי תיתן לבעלה לצאת אחרי סבב שלישי ורביעי? וזה יקריס את מערך המילואים וכולנו יודעים שבלי מילואים אין צבא."
לתמונות מהדיון:
https://photos.app.goo.gl/ZpmaHr7fMzW3o1iF6
בני דורון – דובר ועדת החוץ והביטחון.