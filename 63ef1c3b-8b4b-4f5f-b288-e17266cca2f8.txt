
​
לדברי ח"כ ארז מלול יוזם הצעת החוק, נוצר מצב בו האדם גם לא מקבל את כספו על חלקה היחסי של השנה בה לא התגורר בעיר לה שילם ארנונה והוא גם נדרש לשלם את הארנונה גם בעיר החדשה. עוד אמר כי בעקבות בקשת חופש מידע שהגישה התנועה לחופש המידע, נחשף כי היקף יתרות הזכות של הארנונה בקופת העירייה – כספים ששייכים לתושבים – מגיע למאות מיליונים. כך למשל, עודפי הגבייה בעיריית תל אביב מגיעים ל-130 מיליון שקלים, בעיריית ירושלים ל-113 מיליון שקלים, בראשון לציון ל-16 מיליון שקלים, בבאר שבע ל-6.7 מיליון ובעיריית חיפה ל-60 מיליון שקלים. "מטרת הצעת חוק זו היא לחתור למצב שהאזרח ירגיש שהשלטון נוהג עמו ביושר,  וכשם שהרשות יודעת לזהות כאשר האזרח חב לה ויודעת אף לפעול לשם כך, כך גם תנהג כאשר היא חבה לאזרח", אמר ח"כ מלול.  הצעת החוק קובעת כי תבוצע השבה של עודפי גביית ארנונה לאזרח, כאשר מוטלת על הרשות המקומית החובה לעשות זאת באופן יזום בתוך 30 ימים.
נציגי משרד הפנים ומרכז השלטון המקומי בישראל הצביעו על מספר קשיים העולים מהצעת החוק כגון החובה להשיב את הכסף בתוך 30 ימים – פרק זמן שהוגדר על ידם כקצר מדי .
יו"ר הוועדה ח"כ יעקב אשר אמר כי ההערות שהועלו במהלך הדיון ילובנו בהכנה לקריאה השנייה והשלישית. "מדובר בהצעת חוק חשובה שמטרתה שיפור השירות לאזרח ועשיית צדק עם התושבים. הוועדה בראשותי תפעל לטייב אותה ולקדם אותה במהירות", אמר.
לירון וייס, דוברות הכנסת​