
​ועדת המשנה למשאבי אנוש בצה"ל, בראשות ח"כ אלעזר שטרן, מקיימת בשעה זו דיון המשך בנושא מדיניות מעצר עריקים ונפקדים.
רח"ט תומכ"א, תא"ל טייב, אמר בדיון: "במהלך יולי יצאו 54,000 זימונים לקריאה לצו ראשון, בפריסה לשנה עד יוני 26. זה מעבר ל24,000 צווים שכבר יצאו.
אנחנו הולכים לעשות עדכון בתהליך ההכרזה על ההשתמטות ביחס לכל הציבור. המשמעות המרכזית של התהליך היא שאנחנו מעבירים את האחריות על ההתייצבות לפרט. אנחנו מסירים חלק ניכר ממה שנקרא בדיקות המודעות, כלומר ניסיון לתקשר, לוודא במאה אחוז שהפרט מודע. המהלך הזה אמור לקצר באופן משמעותי את התהליך, זמני המינימום אמורים להגיע פחות או יותר לארבעה חודשים.
אנחנו מתכוונים לקיים פעילות אכיפה מוגברת, להביא דברים יצירתיים יותר, שיפגשו חלק מהאנשים לא רק בנתב"ג אלא גם בניידות מעצרים וכן הלאה. זה יהיה מתואם גם ביחס למצב המבצעי עם המשטרה הצבאית שיש לה עוד משימות, ומשטרת ישראל. הדבר הזה מותנה בהסדרה שלנו של מקומות כליאה, אנחנו מוגבלים היום בהקשר הזה.
המערכת הזו אמורה להיות הרבה יותר משמעותית מבחינה מספרית ויותר אפקטיבית. היא לא תכסה את הכל מכיוון שמדובר על ציבור מאוד גדול שצריך לאכוף כלפיו, לכן היא תהיה אפקטיבית אבל לא תצליח לגעת בכולם בפרקי זמן קצרים."
יו"ר הוועדה, ח"כ אלעזר שטרן: "אנחנו רואים שבצבא מתכוונים לעשות הכל כדי לנסות להרחיב את השורות. בבוקר הזה יש סוג של בשורה גם כשמדברים על מספרים וגם כשמדברים על תאריכים. זה לא יקרה מחר בבוקר אבל זה ייתן תקווה למשרתים, שמדינת ישראל בעוד שנה או שנתיים תתחיל לראות הרבה יותר אנשים שנושאים בנטל."
​
בני דורון – דובר ועדת החוץ והביטחון.