
​
לדברי ח"כ יעקב אשר, יו"ר ועדת הפנים והגנת הסביבה, טרם הוגש לוועדה נוסח המוסכם על כל משרדי הממשלה. "אני מצפה שלוועדה יוגש נוסח מוסכם בתוך 10 ימים; אם לא יהיו הסכמות  - הוועדה תקדם נוסח משלה", אמר היו"ר אשר.
לדברי ח"כ יעקב אשר, יו"ר ועדת הפנים והגנת הסביבה, טרם הוגש לוועדה נוסח המוסכם על כל משרדי הממשלה. "אני מצפה שלוועדה יוגש נוסח מוסכם בתוך 10 ימים; אם לא יהיו הסכמות  - הוועדה תקדם נוסח משלה", אמר היו"ר אשר.
ועדת הפנים והגנת הסביבה החלה לדון בהצעת חוק שמטרתה אסדרת הטיפול בפסולת בניין. יו"ר הוועדה ח"כ אשר אמר בפתח הדיונים: "הצעת החוק פוצלה מחוק ההסדרים על מנת שנוכל לדון בה לעומק. הממשלה הגישה את הצעת החוק ובגלל שהיו לנו השגות על ההצעה כפי שהונחה על שולחן הוועדה, התנהלו שיחות רבות בעניין עם השרה והמנכ"ל של המשרד להגנת הסביבה כדי להביא הצעת חוק טובה יותר. בין היתר ביקשנו לשנות את הפרקטיקה כדי שלא יגרם עוול לאנשים שעובדים לפרנסתם".
זאב אלקין, מיוזמי הצעת החוק בירך על תחילת הדיונים ואמר כי כל יום שעובר בלי הצעת החוק הנזק רק הולך ומצטבר.
עידית סילמן, השרה להגנת הסביבה הציגה את הצעת החוק: "בשנת 2022 יוצרה בישראל מעל 7.3 מיליון טון פסולת בניין, ומתוכה מעל מיליון טון מושלכת בשטחים הפתוחים במדינת ישראל ולא מטופלת באתרים המיועדים לכך. במקרים רבים פסולת הבניין נשרפת ומשפיעה לרעה על בריאותם אזרחי מדינת ישראל. יש לנו הרים של פסולת בנייה בישראל ואם נאמוד כמה יעלה לנו לאסוף את הפסולת מהשטחים הפתוחים העלות תגיע למיליארדי שקלים. חוק פסולת הבניין עושה אסדרה אמיתית של השוק הזה ולכן אנחנו מאוד גאים בחקיקה הזאת. מקווים שבחופשת הקיץ כבר לא תראו פסולת בניין בשטחים הפתוחים".
גיא סמט, מנכ"ל המשרד להגנת הסביבה: הסביר כי היזם, הקבלן והמשפץ יהיו חייבים לפנות את הפסולת לאתר מורשה. "יצרן הפסולת יכנס ליישומון ייעודי ויבחר מוביל או אתר מורשה לטיפול פסולת בניין מתוך רשימה מסודרת, וישלם עבור השירות באמצעות מערכת תשלום ממשלתית. כל הובלה תנוטר באמצעים דיגיטלים שתאפשר בקרה על הגעת הפסולת ליעדה. החוק החדש גם קובע סמכויות פיקוח נרחבות לפקחי המשרד ולגורמים נוספים כגון פקחים של השלטון המקומי".
לדברי עו"ד מירה סלומון, ממרכז השלטון המקומי, מרכז השלטון המקומי עדיין מלבן את פרטי הצעת החוק עם המשרד להגנת הסביבה. עוד אמרה כי לפקחים העירוניים אין כיום סמכות לעצור רכב. יו"ר הוועדה הגיב ואמר כי אם הוועדה תחליט שיש צורך לתת לפקחים סמכות לעצור רכב, כך יהיה.
אסף זנזורי, החברה להגנת הטבע, בירך על החקיקה, אך הביע חשש מעיכוב הליך החקיקה. "יש חוקים טובים שמגיעים לוועדות וכל משרדי הממשלה חובטים בהם, ואז בשיא החולשה של החוק מאשרים אותו. מקווה שזה לא יקרה פה בוועדה". הוא הציע להוסיף גם עונשים מנהליים ולא רק פליליים.
יניב בלייכר, אזרחים למען אוויר נקי: "מברכים ומבקשים להוסיף עיצומים גבוהים על שריפת פסולת. הגי.פי.אס צריך להתריע כשהרכב עם הפסולת יוצא מתחומי מדינת ישראל לפני שהפסולת מושלכת ונשרפת. בנוסף, אנחנו מציעים למחוק ממרשם המובילים כל מוביל שנחקר, ושל מי שהוגש נגדו כתב אישום ובטח ובטח מי שהורשע, ודבר אחרון שחשוב הוא נושא השקיפות לציבור ופירוט למי ניתנו קנסות, מה גובה הקנסות וכדומה".
ינאי שני, קק"ל:  "מדובר בחקיקה הסביבתית הכי רצינית שהיתה לנו מאז חוק החופים. אני רוצה להזכיר שגרירת הרגליים עולה במאות משאיות שפורקות פסולת בשטחים פתוחים".
עידו צ'פניק, משרד הפנים אמר כי ההסתייגות היחידה של משרד הפנים היא לגבי ההרחבה על הפסולת בכלל. "טרם סגרנו את הנוסחים", עדכן צ'פניק.
עו"ד איילת פלדמן, משרד המשפטים הצטרפה לברכות ואמרה: "אין ספק שזו הצעת חוק חשובה ולראייה בחודשים האחרונים עשינו עבודה מאוד מאומצת מתוך מטרה לקדם את מדיניות הממשלה. חשוב לומר שהצעת החוק הזאת מעוררת סוגיות תקדימיות, כגון איכון רציף, סמכויות אכיפה ועוד. עלו פה הערות קונקרטיות ואנחנו נעבוד על כך במסגרת הצעת החוק. אנחנו רוצים שהצעת החוק תאזן בצורה טובה בין האינטרסים.  יש כרגע סוגיות שהן יותר עקרוניות ויש כאלה פחות. ההצעה מחייבת הסכמה של המשרדים השונים ורשות התחרות ונמשיך בהכנה של הצעת החוק״.
עו"ד תומר רוזנר, יועמ"ש ועדת הפנים והגנת הסביבה, קרא לציבור להגיש הערות לנוסח שיוגש לוועדה. "לאחר שהממשלה תעביר לנו נוסח, ומכיוון שמדובר בשינויים מהותיים ממה שעבר בקריאה הראשונה, הנוסח יפורסם להערות הציבור ואנחנו מזמינים את הציבור להעיר הערות כדי שנוכל לקדם את החוק בצורה המהירה ביותר".